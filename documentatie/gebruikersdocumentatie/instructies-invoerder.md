# Abacus - Instructies Invoerder

Welkom bij Abacus! Deze tool is ontwikkeld om de verkiezingsuitslagen per stembureau na te rekenen en te controleren op fouten en afwijkende uitslagen. In dit document leggen we uit hoe je Abacus gebruikt als invoerder.

Na het tellen van de stemmen wordt voor elk stembureau een proces-verbaal ingevuld. De cijfers op dit proces-verbaal neem je over in Abacus. Vervolgens controleert de applicatie of de cijfers kloppen met het proces-verbaal. Ook wordt gecheckt of er bijzondere afwijkingen zijn, bijvoorbeeld als het aantal ongeldige stemmen hoog is. Als er fouten of waarschuwingen zijn, volg je de instructies op of overleg je het met je coördinator.

Elk stembureau wordt twee keer ingevoerd door twee verschillende invoerders. Na de tweede invoer controleert Abacus of de eerste en tweede invoer overeenkomen. Als alles klopt is de invoer van het betreffende stembureau compleet. Ook hier geldt dat je bij fouten of waarschuwingen de instructies volgt of overlegt met je coördinator.

## Inloggen en account instellen

Je krijgt inloginstructies van je coördinator. Klik rechtsboven op **Inloggen** en vul de gegevens in. Als je al eerder ingelogd hebt, gebruik je het door jou ingestelde wachtwoord.

Wanneer je voor de eerste keer inlogt, stel je je account eerst in voor gebruik. Voer je naam in als er nog geen naam staat, of wijzig je naam als die onjuist is. Kies vervolgens een nieuw wachtwoord en vul dit twee keer in.

![Account instellen](/documentatie/gebruikersdocumentatie/img/invoeren-account-instellen.png)

## Invoeren

Nu je bent ingelogd, ben je klaar om de resultaten van een stembureau in te voeren.

### Navigeren en pauzeren

Je kunt in Abacus een aantal sneltoetsen gebruiken waarmee je handig naar andere velden nagiveert. Dit zijn de sneltoetsen:

- Met `tab`, `pijl omlaag` of `enter` ga je naar het volgende veld.
- Met `shift+tab` of met `pijl omhoog` ga je naar het vorige veld.
- Met `shift+pijl omlaag` ga je naar het laatste veld.
- Met `shift+enter` ga je naar de volgende pagina/lijst.
- Je hoeft geen nullen in te voeren. Als je een veld leeg laat, wordt dat gezien als een 0.

Als je even pauze wilt, klik dan op **Invoer afbreken** en vervolgens op **Invoer bewaren**. Na je pauze klik je onder **Je hebt nog een openstaande invoer** op het stembureau en kun je doorgaan waar je gebleven was.

### Verkiezing selecteren

Selecteer je eerst de verkiezing waarvoor je stemmen wilt invoeren. Meestal staat er maar één verkiezing in deze lijst. Zie je twee of meer verkiezingen en weet je niet welke je moet kiezen, vraag het dan aan je coördinator. Hier zie je ook wat de status van de verkiezing is.

![Verkiezing selecteren](/documentatie/gebruikersdocumentatie/img/invoeren-verkiezing-selecteren.png)

### Stembureau invoeren of selecteren

Voer vervolgens het nummer in van het stembureau dat je wilt invoeren. Het nummer vind je op het proces-verbaal. Weet je het nummer niet, klik dan onderaan de pagina op **Bekijk de lijst met alle stembureaus** en kies vervolgens het juiste stembureau op basis van de naam.

![Stembureaunummer invoeren](/documentatie/gebruikersdocumentatie/img/invoeren-stembureaunummer-invoeren.png)

![Verkiezing selecteren](/documentatie/gebruikersdocumentatie/img/invoeren-kies-stembureau.png)

### Is er herteld?

Geef eerst aan of er op basis van een onverklaard verschil tussen het aantal toegelaten kiezers en het aantal uitgebrachte stemmen een hertelling is geweest. Als dit zo is, kun je op het proces-verbaal zien dat het vakje direct onder de locatie van het stembureau is aangevinkt. Kies vervolgens **Ja, er was een hertelling** of **Nee, er was geen hertelling**.

![Was er een hertelling?](/documentatie/gebruikersdocumentatie/img/invoeren-hertelling-ja-nee.png)

### Aantal kiezers en stemmen

Op deze pagina voer je het aantal toegelaten kiezers en uitgebrachte stemmen in. Neem de aantallen over van de velden A tot en met H. Deze velden vind je in rubriek 1 en 2 op het proces-verbaal.

**Hertelling:** als je op de vorige pagina hebt aangegeven dat er een hertelling is geweest, neem je ook de cijfers over van de velden A.2 tot en met D.2. Deze velden vind je in rubriek 3 op het proces-verbaal.

Nadat je de velden hebt ingevuld, klik je op **Volgende**.

**Let op:** Het is mogelijk dat je nu een of meerdere waarschuwingen ziet omdat er een onverwachte afwijking is. Controleer dan of je het papieren proces-verbaal goed hebt overgenomen. Als alles klopt, vink je de optie **Ik heb de aantallen gecontroleerd met het papier en correct overgenomen** aan en klik je nogmaals op **Volgende**.

![Waarschuwingen bij Toegelaten kiezers en uitgebrachte stemmen](/documentatie/gebruikersdocumentatie/img/invoeren-kiezers-stemmen-waarschuwingen.png)

### Verschillen

In rubriek 3 op het procesverbaal is aangegeven of er verschillen zijn tussen het aantal toegelaten kiezers en het aantal uitgebrachte stemmen, en wat de verklaringen hiervoor zijn. Neem de aantallen uit het proces-verbaal over in de velden I tot en met O.

**Let op:** op het proces-verbaal zijn deze velden niet voorzien van letters. Kijk dus goed of je de cijfers juist overneemt.

![Verschillen tussen toegelaten kiezers en uitgebrachte stemmen](/documentatie/gebruikersdocumentatie/img/invoeren-verschillen.png)

### Lijsten  

Nu ga je invoeren hoeveel stemmen zijn geteld voor elke kandidaat op elke lijst.

Neem de cijfers over zoals ze in het proces-verbaal staan. Met de tab-toets ga je naar het volgende veld. Lege velden op het proces-verbaal kun je ook leeglaten in Abacus.

**Let op:** Op het proces-verbaal staan ook velden voor het subtotaal van elke kolom. Deze kun je negeren.

Als je bij de kandidaten alle aantallen hebt ingevuld en je tot het totaal alleen maar lege velden ziet, ga je met `shift+pijl omlaag` direct naar het invoerveld voor het totaal.

Als je klaar bent met het invoeren van de lijst, klik je op **Volgende** of druk je op `shift+enter` om naar de volgende lijst te gaan.

**Let op:** Er kan een foutmelding worden weergegeven als de aantallen niet met elkaar kloppen. Controleer of je de aantallen goed hebt overgenomen. Als de aantallen overeenkomen met het proces-verbaal en je de fout nog steeds ziet, overleg dan met je coördinator.

![Lijst invoeren](/documentatie/gebruikersdocumentatie/img/invoeren-lijst.png)

### Controleren en opslaan

Wanneer je de laatste lijst hebt ingevoerd, klik je op **Volgende**. De invoer wordt nu gecontroleerd en je ziet of er geaccepteerde waarschuwingen zijn. Klik nu op **Opslaan**.

Als je nog een stembureau wilt invoeren, kun je direct een ander stembureaunummer invullen of een stembureau uit de lijst kiezen.

![Controleren en opslaan](/documentatie/gebruikersdocumentatie/img/invoeren-controleren-opslaan.png)

## Invoer afbreken

Het kan zijn dat je even pauze wilt nemen of de invoer om een andere reden wilt onderbreken. Je kunt ook de invoer weggooien om eventueel opnieuw te beginnen.

Klik op **Invoer afbreken**. In een popup wordt gevraagd of je de invoer wilt bewaren. Als je later wilt doorgaan met invoeren, klik je op **Invoer bewaren**. Wil je de invoer weggooien, klik dan op **Niet bewaren**.

## Vragen

Voor alle problemen en vragen die je hebt kun je bij je coördinator terecht.
